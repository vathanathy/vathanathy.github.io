---
title: "ស្វែងយល់ពីការប្រើប្រាស់ទិន្នន័យ"
excerpt_separator: "<!--more-->"
last_modified_at: 2022-02-11
toc: true
---
Disclaimer: អត្ថបទនេះផ្អែកទៅលើពត៌មាននៅក្នុងអ៊ឹរ៉ុប និងកម្រងច្បាប់ Global Data Protection Regulation (GDPR) ដែលជាច្បាប់ការពារ និងរឹតបន្តឹងទៅលើការប្រើប្រាស់ទិន្នន័យឯកជន (អ្នកប្រើប្រាស់អ៊ីនធើណេតជាទូទៅ) ពីសំណាក់គេហទំព័រនានា នៃសហភាពអ៊ឺរ៉ុប។

ជាសង្ខេប ទិន្នន័យចែកចេញជា ២ ផ្នែកធំៗ៖
- ទិន្នន័យមិនផ្ទាល់ខ្លួន៖ ជាប្រភេទទិន្នន័យដែលមិនអាចប្រើប្រាស់ ដើម្បីកំណត់អត្តសញ្ញាណ្ណបុគ្គលណាម្នាក់បាន។ ឧទា៖ ទិន្នន័យពីអាកាសធាតុ ទទួលពីសេនស័រ ឫអាចជាទិន្នន័យឯកជន តែត្រូវបានគេបម្លែងទៅជាអនាមិក។
- ទិន្នន័យផ្ទាល់ខ្លួន ចែកចេញជា ២ ផ្នែក៖ 
  - ទិន្នន័យផ្ទាល់ខ្លួនទូទៅ ជាប្រភេទទិន្នន័យ ដែលអាចប្រើប្រាស់ដើម្បីកំណត់អត្តសញ្ញាណ្ណ បុគ្គលណាម្នាក់បាន ប៉ុន្តែមិនបង្កផលប៉ះពាល់ដល់អ្នកប្រើប្រាស់។
  - ទិន្នន័យពិសេស៖ ជាប្រភេទទិន្នន័យដែលទាក់ទងទៅនឹង ពណ៌សម្បុរ សាសនា អាយុ ភេទ និង ប្រភេទមួយចំនួនទៀត ព្រមទាំង សុខភាព (ដូចជា ប្រភេទឈាម) Biometric data (ដូចជា ស្នាមក្រយៅដៃ Facial Pattern) និង ទិន្នន័យទាក់ទិននឹងសែនជាដើម (Genetic data)។

យើងនឹងមិននិយាយពីប្រភេទទិន្នន័យទី១ឡើយ ដោយសារវាមិនមែនជាកម្មសិទ្ធនរណាម្នាក់។ ដោយឡែក យើងនឹងនិយាយពីទិន្នន័យ ប្រភេទទី ២ ព្រមទាំងសកម្មភាពមួយចំនួន ដែលក្រុមហ៊ុនធំៗកំពុងធ្វើទៅលើវា។

- ទិន្នន័យផ្ទាល់ខ្លួន និង អ៊ីនធើណេត៖ ឧទាហរណ៍ដែលគេនិយមយកមកបកស្រាយ គឺទិន្នន័យដែលប្រមូលពី កម្មវិធីប្រើប្រាស់អ៊ីនធើណេត ដូចជា Firefox Chrome ជាដើម។ ផលប៉ះពាល់ដែលអាចមានគឺ ការចាប់យកទិន្នន័យទាក់ទងនឹងអ្នកប្រើប្រាស់ ហើយប្រើវាក្នងសកម្មភាពខាងក្រោម៖
  - Price Discrimination ពោលគឺជា ម៉ូឌែលសេដ្ធកិច្ចមួយ ដែលក្រុមហ៊ុនមួយលក់ទំនិញរបស់ខ្លួន អាស្រ័យទៅនឺង profile អ្នកទិញ។ ជាឧទាហរណ៍ ករណីទិញសំបុត្រយន្តហោះ ក្រុមហ៊ុនអាកាសចរណ៏ ដាក់តម្លៃខុសៗគ្នាទៅតាម profile អ្នកឆែកមើល។ តាមរយៈទិន្នន័យដែលប្រមូល ក្រុមហ៊ុនព្យាករណ៍ តម្លៃដែលអ្នកឆែកមើល ហ៊ានចំណាយ ហើយដាក់តម្លៃប្រហាក់ប្រហែលនោះ។ ការនេះជួយអោយក្រុមហ៊ុនប្រមូលចំនូល បានច្រើនជាងមុន (Market Surplus)។ ជាក់ស្ដែង បើអ្នកប្រើឧបករណ៍បម្លែងទិន្នន័យ និងទីតាំងរបស់អ្នក (VPN) សំបុត្រយន្តហោះតែមួយអាចនឹងមានតម្លៃទាបជាងមុន។
  - Real Time Bidding (RTB) គឺជាប្រភពចំណូលមួយដ៏សំខាន់ របស់ក្រុមហ៊ុនជាច្រើន រាប់ទាំង Google និង Facebook។ RTB គឺជាការដេញថ្លៃ ដើម្បីផ្សាយពាណិជ្ជកម្ម លើគេហទំព័រណាមួយ។ ឧទាហរណ៍ អ្នកប្រើប្រាស់អ៊ីនធើណេតទាំងអស់ មាន profile ផ្ទាល់ខ្លួនមួយដែលត្រូវបានបង្កើតតាមរយៈ ប្រវត្តិដែលអ្នកបានប្រើប្រាស់អ៊ីនធើណេត ក្នុងនោះ ក៏ប្រហែលជាមាន ព័ត៌មានទាក់ទងនឹង ពូជសាសន៍ ភេទ សុខភាព ដែលជាទិន្នន័យពិសេស និងតម្រូវឲ្យមានការយល់ព្រម ពីសមីខ្លួន ទើបក្រុមហ៊ុនទាំងនោះអាចប្រើវាបាន។ ដោយឡែក ព័ត៌មានទាំងនោះត្រូវបានប្រើប្រាស់ ដើម្បីបង្កើត profile ទាំងដែលសមីខ្លួនមិនបានដឹង។ នៅពេលដែលអ្នកចុចលើ គេហទំព័រមួយ ទិន្នន័យរបស់អ្នក នឹងត្រូវបានប្រមូល រួចបញ្ជូនទៅចំនុចកណ្ដាលមួយ ដែលក្រុមហ៊ុនជាច្រើនអាចមើលឃើញ។ ក្រុមហ៊ុនដែលចង់ផ្សាយពាណិជ្ជកម្ម ដូចជា Adidas, Amazon, Decathlon នឹងដេញថ្លៃយក profile អ្នក ប្រសិនបើអ្នកទំនងជា នឹងចាប់អារម្មណ៍ទិញទំនិញពួកគេ។ ក្រោយដេញថ្លៃចប់ ក្រុមហ៊ុនដែលដេញថ្លៃបានទី១ ទី២ និងផ្សេងៗទៀត នឹងផ្សាយទំនិញពួកគេនៅលើគេហទំព័រអ្នកកំពុងមើល។

- ទិន្នន័យផ្ទាល់ខ្លួន និង AI៖ ជាមួយនឹងការរីកចម្រើនផ្នែក Machine Learning អ្នកជំនាញមានការព្រួយបារម្ភ ជាមួយនឹងរឿងមួយចំនួនដែលអាចកើត មានតាមរយៈទិន្នន័យទាក់ទងនឹងសុខភាព ដូចជា សែន ប្រភេទឈាម ល។ សព្វថ្ងៃ អ្នកវិទ្យាសាស្ត្រមិនទាន់ មានភស្តុតាងជាក់លាក់ នៅឡើយ តែពួកគេភ័យខ្លាចថាទិន្នន័យប្រភេទនេះ អាចជួយឲ្យម៉ាស៊ីនស្វែងយល់ ពីគម្រូនៃសែន ឬ ឈាមមនុស្សដែលមានភាគរយខ្ពស់នឹងកើតជំងឺមហារីក ឬ មានបញ្ញាខ្សោយ ដែលអាចជាហេតុនាំឲ្យមនុស្សដទៃរារាំងមនុស្សក្នុងក្រុមដែលមាន សែនប្រភេទនេះ ពីការបន្តពូជជាដើម។ សំនួរសួរថា តើយើងមានសិទ្ធិក្នុងការរារាំងមនុស្សម្នាក់ពីការបន្តពូជ តាមរយៈលទ្ធផលដែលបានមកពីការទស្សន៍ទាយរបស់ម៉ាស៊ីនដែរឬទេ? 

អត្ថបទនេះផ្អែកយ៉ាងខ្លាំងទៅលើច្បាប់ដែលទាក់ទងទៅនឹង ច្បាប់ការពារ និងរឹតបន្តឹងទៅលើការប្រើប្រាស់ទិន្នន័យឯកជន របស់អ្នកប្រើប្រាស់អ៊ីនធើណេតជាទូទៅ នៃសហភាពអ៊ឺរ៉ុប ដោយសារសហភាពអ៊ឺរ៉ុបបានបង្កើតច្បាប់នេះ ដោយមានលក្ខណៈតឹងរឹងជាងគេធៀប នឹងប្រទេសដទៃ (រួមទាំងសហរដ្ឋអាមេរិក) ក្នុងគោល បំណងផ្ដល់សិទ្ធិដល់អ្នកប្រើប្រាស់អ៊ីនធើណេត ក្នុងភាពជាម្ចាស់នៃទិន្នន័យរបស់ខ្លួន។

អត្ថបទខ្លីនេះមានគោលដៅ ដើម្បីចែករំលែកការយល់ដឹងខ្លះអំពីផលប៉ះពាល់ដែលអាចកើត មាននៃទិន្នន័យ និងការប្រើប្រាស់របស់វា។ ហេតុនេះនៅពេលក្រោយ នៅពេលដែលអ្នក ប្រើអ៊ីនធើណេត ឬចង់ផ្ដល់ទិន្នន័យរបស់អ្នកទៅនរណាម្នាក់ គួរត្រិះរិះថាគេអាចយកវាទៅធ្វើអ្វីខ្លះ។ យើងអាចកាត់បន្ថយ ហានិភ័យនេះ បានតាមរយៈ ការបដិសេធនឹងការចែករំលែក ទិន្នន័យផ្ទាល់ខ្លួន នៅពេលដែលយើងចូល គេហទំព័រណាមួយ យើងអាច block Third-Party Cookies តាមរយៈ Setting នៅក្នុង Browser ដែលអ្នកប្រើជាដើម។

